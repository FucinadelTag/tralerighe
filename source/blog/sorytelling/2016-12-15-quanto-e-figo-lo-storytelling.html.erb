---
# Warning: This file is auto-generated from the Prismic.io CMS. Local changes will overriden on next sync.
layout: blog_post_layout
directory_index: false
blog: blog
title: >
        Quanto è figo lo Storytelling

autore: Serena Scarpello
date: 2016-12-15
tags: Storytelling
image: https://prismic-io.s3.amazonaws.com/tralerighe/9b93a8d5e51f63b536fad913bf4cc97096765cf8_sceneggiatura-percorsoformativo.png
summary: >
        Il potere dello Storytelling è quello di dare valore alle cose: prodotti, persone, aziende, istituzioni.
showForm: main
---

<p>Se mettessimo in vendita su ebay un bell’orologio vintage al prezzo di 30 euro, con un annuncio del tipo: “Orologio vintage – secondo polso – unico – Compra Ora” - non ho dubbi che qualcuno lo comprerebbe in poco tempo. Se facessimo la stessa cosa aggiungendo una descrizione accanto alla foto: “Orologio vintage indossato da Steve McQueen– Un orologio che porta il nome di una delle più affermate star della storia del cinema e che condivide con il personaggio uno stile esclusivo e una classe purissima. Un oggetto unico e fuori dal comune”, sono sicura che qualcuno lo comprerebbe al volo. A 3.000 euro.</p>

<p>Il potere dello Storytelling è quello di dare valore alle cose: prodotti, persone, aziende, istituzioni. </p>

<p>Per persone intendo soprattutto noi stessi. Essere presenti sul web non solo può essere divertente ma è diventato necessario: non possiamo fare a  meno di costruirci un personaggio che descriva al meglio quello che siamo in funzione del nostro obiettivo.</p>

<p>Se il mio scopo è quello di posizionarmi a livello professionale, devo capire come raccontare nel modo più efficace la mia vita lavorativa sui differenti canali social. </p>

<p>Se voglio semplicemente condividere la mia passione per la fotografia, magari anche con la speranza di farmi notare da qualcuno, dovrei evitare di pubblicare foto sfocate (banalmente) o di scrivere la mia opinione sul Referendum o sulle prossime elezioni in Francia.</p>

<p>Sul fronte aziende il gioco si fa ancora più complesso. Le aziende sono ambienti ricchi di storie che vanno lette e interpretate nel modo giusto. Per questo motivo anche in Italia molte multinazionali si stanno affidando sempre di più a profili quali giornalisti o scrittori, a volte costruendo al proprio interno delle vere e proprie factory, che sono un mix tra le vecchi redazioni e i nuovi campus super tecnologici. Da questo connubio nascono campagne geniali o nuovi strumenti di comunicazione aziendali – come gli houseorgan, le corporate TV, la radio aziendali – che stanno sulla notizia grazie ad un lavoro di real marketing: interviste, inchieste, graficrecording e tanto altro.</p>

<p>Lo stesso vale per le Istituzioni. Prendiamo l’esempio della casa reale di Windsor. La storia della ragazza qualunque che sposa il Principe è già di per sé uno Storytelling che funziona. Se poi aggiungiamo il fatto che il loro primogenito è un bambino simpatico e che sfoggia una smorfia nuova in ogni occasione pubblica, per giunta in modo assolutamente naturale, e che i genitori hanno iniziato a scherzarci su, facendolo fotografare in accappatoio mentre saluta Obama per esempio… allora il gioco è fatto! George è una star del web, e la famiglia reale ha accorciato le distanze dal suo popolo, mostrandosi umana, e meno seriosa di come eravamo abituati a vederla.</p>