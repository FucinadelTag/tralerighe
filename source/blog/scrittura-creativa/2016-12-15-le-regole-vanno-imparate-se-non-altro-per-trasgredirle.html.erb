---
# Warning: This file is auto-generated from the Prismic.io CMS. Local changes will overriden on next sync.
layout: blog_post_layout
directory_index: false
blog: blog
title: >
        Le regole vanno imparate, se non altro per trasgredirle

autore: Davide Mosca
date: 2016-12-15
tags: Scrittura
image: https://prismic-io.s3.amazonaws.com/tralerighe/d8557e401225d493753a308d3d4e605bd2dc96a6_scrittura.jpg
summary: >
        La lezione di Raymond Chandler, maestro di elusione
showForm: main
---

<p>Raymond Chandler pubblicò il suo primo racconto a quarantacinque anni, dopo aver cambiato mille lavori  e non essersi fatto mancare nulla, compresi un fallimento, la grande depressione e un paio di licenziamenti per alcolismo e insubordinazione. E soltanto sei anni dopo uscì il suo primo romanzo. Chi l’avrebbe mai detto che il più famoso scrittore di noir del ventesimo secolo vide stampato il suo libro d’esordio a cinquantuno anni suonati? A quanto pare non è mai troppo tardi per trovare il proprio percorso. Magari è proprio l’ultima chiave del mazzo ad aprire la porta.</p>

<p> “La depressione pose fine ai miei affari. Vagando in macchina su e giù per la costa del Pacifico cominciai a leggere riviste Pulp, perché dopo potevi buttarle via e perché non ho mai avuto la minima predisposizione per le cosiddette riviste femminili. Erano i tempi d’oro di Black Mask e fui colpito dal fatto che alcuni di quei racconti erano piuttosto energici e schietti, malgrado la rozzezza. Decisi allora che quello poteva essere un buon modo di imparare a scrivere fiction e intanto guadagnare un po’ di soldi. Lavorai per cinque mesi a un romanzetto di diciottomila parole e le vendetti per centottanta dollari. Da quel momento non mi sono mai guardato indietro, anche se ho avuto le mie difficoltà a guardare avanti. Il Grande sonno l’ho scritto in tre mesi…”</p>

<p>La cosa buffa è che Chandler amava leggere, ma detestava i gialli. Così decise di scriverne uno. Come piaceva a lui. E diventò il giallista più imitato di ogni tempo. “Accettare una forma sottostimata e da questa tirare fuori qualcosa di buono è risultato non da poco. Mi dicono che oggi centinaia di scrittori campano scrivendo noir perché io l’ho reso un genere degno di rispetto e l’ho anche nobilitato. Ma, accidenti, cos’altro puoi fare quando scrivi? Fai il meglio che puoi con ogni mezzo.”</p>

<p>Ma quali sono questi mezzi? Si possono imparare? Ci sono regole da seguire? A prima vista il Chandler che stese il decalogo del noir sembra un’altra persona rispetto a quello che scrisse i romanzi con protagonista Philip Marlowe. La storia deve essere tecnicamente solida? Le sue facevano acqua da tutte le parti. La struttura abbastanza semplice da poter essere spiegata con facilità? Alla terza lettura della Signora del lago o de La Sorellina si fa ancora fatica a sbrogliare la matassa o a capire cosa diavolo è successo. Il criminale deve essere sempre punito? In quasi tutte le sue storie riesce a sfangarla, e spesso proprio per la complicità di Marlowe e della sua ossessione nel non giudicare gli altri e nel non rifiutare una seconda chance a nessuno. <br>Ma allora perché mai in Appunti sul romanzo noir il vecchio Chandler si diede fa fare per stilare una serie di regole che nei romanzi spesso violò, eluse, distorse o capovolse? È forse proprio questo l’unico e profondo motivo per cui le scrisse, vale a dire il gusto di infrangerle. In questa ottica sono infatti un portentoso esercizio di libertà morale ed espressiva. Come si fa a essere liberi se non c’è un carcere da cui evadere? Come si fa a diventare Ulisse se non c’è una Itaca da cui fuggire? (Mica voleva davvero ritornarci l’uomo dal multiforme ingegno…)</p>

<p>Lo scopo recondito ce lo rivela Chandler stesso, con il suo modo ironico e un po’ criptico quando, al principio della sua avventura narrativa, butta giù un programma che introduce così: “Dal momento che ogni pianificazione è una stupidaggine e ciò che vi si scrive non viene mai raggiunto, facciamo un po’ di pianificazioni…”. E un gioco in cui lepre e cacciatore coincidono: “Le regole da seguire cambiano continuamente. Devono farlo.” E come se non bastasse: “Bisogna barare di tanto in tanto.”</p>

<p>In fondo i buoni scrittori conoscono le regole, ma i grandi le eccezioni. E allora l’unico vero modo per prendersi la libertà di violare una norma narrativa è conoscerla. Prima impararla, poi semmai eluderla, ma senza mai dimenticarla. Perché ogni strada è buona, se si conosce la direzione. </p>